1. মহাকালের মধ্য হতে মানুষের উপর কি এমন একটা সময় অতিবাহিত হয়নি যখন সে উল্লেখ করার যোগ্য কোন বস্তুই ছিল না?
2. আমি মানুষকে সৃষ্টি করেছি মিশ্রিত ফোটা থেকে, তাকে পরীক্ষা করার জন্য। সুতরাং তাকে বানিয়েছি শ্রবণকারী ও দৃষ্টিশক্তিসম্পন্ন।
3. নিঃসন্দেহে আমি তাকে হেদায়েতের পথ দেখিয়ে দিয়েছি। এখন হয় সে কৃতজ্ঞ হবে, না হয় সে অকৃতজ্ঞ হবে।                                                                                                    [ নিঃসন্দেহে, হেদায়েতের পথ দেখিয়ে দেওয়া আমারই দায়িত্ব; ৯২:১২]
4. নিশ্চয়ই আমরা কাফেরদের জন্য প্রস্তুত রেখেছি শেকল, গলার বেড়ি ও লেলিহান জ্বলন্ত আগুন। [ 7:157]
5. নিশ্চয়ই নেককার-সৎকর্মশীলরা পান করবে এমন পানপাত্র থেকে যার মিশ্রণ হবে কাফূর।
6. এমন একটি ঝর্ণা যা থেকে আল্লাহর বান্দারা পান করবে, তারা একে যেখানে ইচ্ছা প্রবাহিত করতে পারবে। 
7. তারা পরিপূর্ণভাবে সতর্ক থাকে/ উৎসর্গকৃত থাকে/ মানত পূরণ করে এবং এমন একটি দিনকে ভয় করে যার অনিষ্ট হবে সুদূরপ্রসারী-ব্যাপক। 
8. তারা খাদ্যের প্রতি ভালবাসা সত্ত্বেও ( আল্লাহর প্রেমে) অভাবগ্রস্থ- মিসকীন, ইয়াতীম ও বন্দীকে খাবার খাওয়ায়। [২৬:৭৯; ৩৬:৪৭; ৫১:৫৭; ৭৪:৪৪; ১০৬:৪;২:১৭৭] 
9. (আর বলে,) “আমরা কেবল আল্লাহর সস্তুষ্টি লাভের উদ্দেশ্যে  তোমাদেরকে খাবার খাওয়াই,(এর জন্য) আমরা তোমাদের কাছ থেকে কোন প্রতিদান চাই না, চাই না কোন কৃতজ্ঞতা (জ্ঞাপন ও ধন্যবাদ)।
10. আমরা কেবল ভয় করি আমাদের রবের পক্ষ হতে এক ভীতিপ্রদ ভয়ংকর দিনের।
11. পরিণামে আল্লাহ্ তাদেরকে রক্ষা করবেন সে দিনের অনিষ্ট হতে এবং তাদেরকে প্ৰদান করবেন হাস্যোজ্জ্বলতা ও আনন্দময়- উৎফুল্লতা।
12. আর তাদের ধৈর্যশীলতার পুরস্কার স্বরূপ তাদেরকে দেয়া হবে জান্নাত ও রেশমী পোশাক।
13. সেখানে তারা হেলান দিয়ে আসীন থাকবে সুসজ্জিত আসনে, তারা সেখানে না দেখবে সূর্য (অতিশয় গরম), আর না অত্যধিক শীত।
14.  জান্নাতের বৃক্ষরাজির ছায়া তাদের উপর থাকবে, আর ফলমূলের থোকাসমূহ তাদের নাগালের মধ্যে রাখা হবে। 
15. তাদের মাঝে পরিবেশন করা হবে (খাদ্য ও পানীয় ভরা) রুপোর পাত্র ও কাঁচের পানপাত্র।
16. রুপোর তৈরী কাঁচের মত (স্বচ্ছ)। পরিবেশনকারীরা সঠিকভাবে সেগুলোর পরিমাপ ঠিক করবে।
17. সেখানে তাদের পান করতে দেয়া হবে যানযাবীল মিশ্রিত পানীয় – [43:71, 76:5, 83:27]
18. সেখানে আছে একটা ঝর্ণা, যার নাম সালসাবীল।  [88:12]
19. তাদের মাঝে (এসব) পরিবেশন করবে চির শিশু-কিশোরগণ। তুমি যখন তাদেরকে দেখবে, তুমি মনে করবে, তারা যেন ছড়ানো মুক্তা।
20. তুমি যখন সে স্থান দেখবে তখন দেখতে পাবে (আল্লাহর) নেয়ামতপূর্ণ বিশাল এক সাম্রাজ্য।
21. তাদের গায়ে থাকবে সবুজ রঙের মিহি রেশমী পোশাক ও নকশা-করা পুরু রেশমী কাপড়। অলংকার হিসেবে তাদেরকে অলংকৃত করা হবে রৌপ্য নির্মিত কংকনে। আর তাদের রব তাদেরকে পান করাবেন পবিত্র পানীয় (‘শরাবান-তহুরা’)।
22. (তাদেরকে বলা হবে) ‘এটিই তোমাদের পুরস্কার; আর তোমাদের মেহনত- কর্মপ্রচেষ্টা ছিল প্রশংসাযোগ্য।’
23. নিঃসন্দেহে আমরা তোমার উপর কুরআন নাযিল করেছি।
24. সুতরাং তুমি ধৈর্য ধ’রে, তোমার রবের নির্দেশের অপেক্ষা কর আর তাদের মধ্যেকার কোন পাপিষ্ঠ অথবা কাফিরের আনুগত্য করো না।
25. এবং সকাল-সন্ধ্যায় তোমার রবের নাম জিকির কর।
26. রাতে তার পরম আনুগত্য করো এবং সুদীর্ঘ রাতব্যাপী সর্বোচ্চ চেষ্টা সাধনায় রত হও।  [ছাব্বিহ- ব্যস্ততা, মিশন পূরনে সর্বোচ্চ চেষ্টা সাধনায় রত হওয়া, সংগ্রাম সাধনা, ব্যস্ততা ৭৩:৭, ৭৯:৩; ২০:৩২,৩৩, ১৯:১১]
27. নিশ্চয়ই তারা (দুনিয়ার জীবনকে) দ্রুত অর্জন/নগদ লাভকে ভালবাসে আর (কিয়ামতের) কঠিন দিনকে তাদের পেছনে ফেলে রাখে (উপেক্ষা করে)।
28. আমরা তাদেরকে সৃষ্টি করেছি আর তাদের গঠন মজবুত করেছি। আর আমরা যখন ইচ্ছে করব তাদের স্থানে তাদের মত (কাউকে) দিয়ে পরিবর্তন করে দেব। [70:41]
29. নিশ্চয়ই এটা একটা উপদেশ/জিকির; অতএব, যে চায় সে যেন তার রবের দিকের পথকে (জাপটে) ধরে। 
30. তোমরা ইচ্ছে কর না আল্লাহর ইচ্ছে ব্যতীত। নিশ্চয়ই আল্লাহ মহাজ্ঞানী, পরম প্রজ্ঞাবান।  [4:88]
31. তিনি যাকে ইচ্ছা করেন নিজ রহমতের ভেতর দাখিল করে নেন আর যারা জালেম, তাদের জন্য তিনি যন্ত্রণাময় শাস্তি প্রস্তুত করে রেখেছেন।

